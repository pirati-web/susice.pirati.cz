---
date:         2018-05-18
category:     blog
tags:         zhmp
layout:       post
title:        "Na odvolávačky je 5 měsíce před volbami pozdě. Petice v pevný čas neprojednány a granty na životní prostředí zaříznuty" 
image:        zastupitelstvo37.jpg
author:       Viktor Mahrik, Ondřej Kallasch, Adam Zábranský
---

### Na odvolávání radních je už pozdě

Zatímco ODS navrhovala odvolání radních Petry Kolínské a Jany Plamínkové z Trojkoalice, my rozvrat vedení města čtyři měsíce před volbami považujeme za nápad, který už ničemu nepomůže. Bod „personální změny v Radě“ jsme proto nepodpořili, a to i přesto, že vládnoucí koalici připomínáme její přešlapy nepřeržitě: systém trafik v městských firmách, neplnění protikorupční strategie, nepovedená smart cities. V minulosti jsme samozřejmě pro odvolání nekompetentních členů Rady hlavního města Prahy hlasovali.

Původní domluva, podle níž měly ODS, TOP 09 a ANO koalici shodit, nakonec padla, takže koalice pod vedením Adriany Krnáčové zatím zůstává. O dalším směřování metropole nemají rozhodovat zákulisní dohody, ale voliči v podzimních volbách. 

### Pokrytectví ODS – granty na životní prostředí vadí, přitom je dříve sami rozdávali

Zastupitelstvo projednávalo přidělení grantů na podporu životního prostředí. ODS se rozhodla vyřadit z návrhu organizace Arnika a Auto*Mat. Spolu s TOP 09 a ANO se jim to nakonec podařilo. Podle tří zmíněných stran jsou uvedené organizace nepřáteli Prahy, a tak si žádné peníze nezaslouží. Praha tak nepodpoří projekty jako je Zažít město či boj proti toxické rtuti.

> „Naplno se ukázalo pokrytectví ODS, která v roce 2011 a 2012, kdy byla v Praze u moci, přidělila těmto stejným organizacím skrze granty několik stovek tisíc korun,“ upozorňuje předseda pirátského klubu v pražském zastupitelstvu Adam Zábranský.

### Informatika stále při starém

Jednací řízení bez uveřejnění, doporučení výboru ignorováno, zakázka za devadesát milionů zadána jediné firmě. Pro nás už klasika, pro Prahu peníze vysypané do záchodu. Námi dlouhodobě sledovaný systém TETRA koupila před lety Praha nezabezpečený a Piráti před dvěma lety ukázali, že jde snadno odposlouchávat. Primátorka proto přislíbila, že systém lépe zajistí. 

Výsledek? Krnáčová připravila zakázku zadanou bez soutěže firmě KonekTel a.s., protože prý ta jediná má licenci. S tím jsme nesouhlasili a věc nechali projednat na výboru pro informatiku. Výbor po našem vysvětlení doporučil, aby Praha přezkoumala, zda jí lze alespoň částečně vysoutěžit: více možných dodavatelů = lepší cena pro město. Vládnoucí koalice si z několik měsíců trvající diskuze, kde jsme předložili nemalý počet argumentů, ale nakonec neodnesla vůbec nic.

### Petice na pevný čas

Cyklistická doprava na Praze 1 a ponechání piazetty v Pařížské ulici, známé nyní jako náměstí Miloše Formana. Tyto dvě petice projednávalo květnové zastupitelstvo. Jako vždy jsme navrhli, aby byly projednány v pevný čas a občané se tak mohli účastnit zasedání. Návrh však nebyl přijat a petice byly projednávány až na konci zasedání, tedy po deváté hodině večerní. 

Piráti se pokusí prosadit změnu jednacího řádu, aby petice byly zařazené vždy na pevný bod zasedání.

### Založení společnosti Prague City Tourism, a.s.

Rada hlavního města Prahy se rozhodla transformovat příspěvkovou organizaci Pražská informační služba na akciovou společnost Prague City Tourism. Piráti si kladou otázku, zda je tato přeměna nutná. Bohužel v návrhu, který nám byl včera předložen, chyběla strategie nově vznikající společnosti. Přitom absenci strategií městských společností kritizovala ve své zprávě i konzultační společnost  Ernst & Young. Piráti navrhli úpravu stanov podle doporučení protikorupčního spolku Oživení tak, aby nová akciová společnost byla transparentní a pod kontrolou Rady a Zastupitelstva. Hlavními požadavky bylo, aby společnost poskytovala informace podle zákona o svobodném přístupu k informacím, včas informovala vedení Prahy o důležitých obchodních rozhodnutích a její hospodaření podléhalo kontrole finančního výboru zastupitelstva. Bohužel tento návrh neprošel.

